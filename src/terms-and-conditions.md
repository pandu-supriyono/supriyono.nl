---
title: Algemene voorwaarden
layout: site-meta.njk
customLang: nl-NL
---

Deze algemene voorwaarden zijn van toepassing op alle aanbiedingen en overeenkomsten
die daaruit voortvloeien tussen Supriyono te Utrecht, Kamer van Koophandel 80404243 en
haar wederpartijen ("Opdrachtgever").

Bepalingen of voorwaarden gesteld door Opdrachtgever die afwijken van, of niet
voorkomen in, deze algemene voorwaarden zijn voor Supriyono alleen bindend indien en
voor zover dat uitdrukkelijk schriftelijk is aanvaard.

## Artikel 1. Offerte en aanvaarding

1.1. Supriyono stelt een offerte op waarin Supriyono aangeeft welke
werkzaamheden ("de Diensten") Supriyono aanbiedt te verrichten, wat bij de
Diensten inbegrepen is en welk bedrag daarvoor verschuldigd zal zijn.
Uitsluitend de in de offerte aangegeven omschrijving van de Diensten is
bindend.

1.2. In het algemeen omvatten de Diensten het ontwerpen en programmeren van
websites, online diensten, software, layouts, vormgeving ("Werken") en al
hetgeen samenhangt met de grafische ontwikkeling hiervan. Andere
werkzaamheden worden alleen verricht indien dit in de offerte vermeld is.

1.3. Een offerte is geheel vrijblijvend en geldig 14 dagen na verzending, tenzij
anders aangegeven in de offerte. Supriyono kan nimmer verplicht worden
een aanvaarding na deze periode aan te nemen, maar indien Supriyono
daartoe overgaat, is de offerte alsnog aanvaard.

1.4. De overeenkomst komt tot stand op het moment waarop de mededeling
inhoudende aanvaarding van de offerte door Opdrachtgever wordt
ontvangen door Supriyono. Deze mededeling kan per e-mail worden gedaan.

1.5. Indien Opdrachtgever niet expliciet aangeeft akkoord te gaan met de offerte,
maar er desondanks mee instemt, of die indruk wekt, dat Supriyono
werkzaamheden verricht die binnen de omschrijving van de Diensten vallen,
dan wordt de offerte als aanvaard beschouwd. Dit geldt ook wanneer
Opdrachtgever Supriyono verzoekt bepaalde werkzaamheden te verrichten
zonder een formele offerte af te wachten.

1.6. Het wijzigen van de Diensten is alleen mogelijk met instemming van beide
partijen, behoudens voor zover elders in deze voorwaarden anders is
bepaald.

1.7. Supriyono zal bij verzoeken om meerwerk een passende offerte uitbrengen.

1.8. Indien een goede uitvoering van de Diensten dit vereist, heeft Supriyono het
recht bepaalde werkzaamheden te laten verrichten door derden. Supriyono is
en blijft naar Opdrachtgever toe de verantwoordelijke.

## Artikel 2. Uitvoering van de Diensten

2.1. Nadat de overeenkomst tot stand is gekomen zullen de Diensten zo spoedig
mogelijk door Supriyono uitgevoerd worden conform de offerte, daarbij
rekening houdend met redelijke wensen van Opdrachtgever.

2.2. Opdrachtgever is gehouden al datgene te doen en laten wat redelijkerwijs
wenselijk en nodig is om een juiste en tijdige uitvoering van de Diensten
mogelijk te maken. In het bijzonder draagt Opdrachtgever er zorg voor dat
alle gegevens, waarvan Supriyono aangeeft dat deze noodzakelijk zijn of
waarvan de Opdrachtgever redelijkerwijs behoort te begrijpen dat deze
noodzakelijk zijn voor het uitvoeren van de Diensten, tijdig aan Supriyono
worden verstrekt.

2.3. Opdrachtgever zal Supriyono toegang geven tot alle plaatsen, diensten en
accounts onder haar beheer (zoals webhostingaccounts) die Supriyono
redelijkerwijs nodig heeft om de Diensten te leveren. In bijzondere gevallen
kan worden afgesproken dat Opdrachtgever zelf de benodigde data plaatst of
aanpassingen doorvoert aan deze diensten of accounts.

2.4. Supriyono garandeert dat de Diensten zorgvuldig, degelijk en zo goed
mogelijk worden uitgevoerd. Indien een goede uitvoering van de Diensten dit
vereist, heeft Supriyono het recht bepaalde werkzaamheden te laten
verrichten door derden. Supriyono is en blijft naar Opdrachtgever toe de
verantwoordelijke.

2.5. Supriyono is gerechtigd, maar nimmer verplicht, de juistheid, volledigheid of
samenhang van de aan hem ter beschikking gestelde bronmaterialen, eisen of
specificaties te onderzoeken en bij constatering van eventuele
onvolkomenheden de overeengekomen werkzaamheden op te schorten tot
het moment dat Opdrachtgever de betreffende onvolkomenheden heeft
weggenomen.

2.6. Supriyono heeft het recht de Diensten (tijdelijk) niet of beperkt te leveren als
Opdrachtgever ter zake van de overeenkomst een verplichting tegenover
Supriyono niet na komt dan wel in strijd handelt met deze algemene
voorwaarden.

2.7. Supriyono zal zich inspannen bij een verzoek van Opdrachtgever zo snel
mogelijk te reageren, maar kan geen concrete toezeggingen over tijden doen,
tenzij anders afgesproken in de offerte

## Artikel 3. Hosting

3.1. Indien een Dienst strekt tot het hosten van een Werk zal Supriyono een
hiertoe strekkende overeenkomst met haar leverancier sluiten.

3.2. Supriyono zal zich inspannen om bij verandering van dienstverlening door
haar leverancier de betreffende Diensten aan te passen om ongestoorde
voortzetting zo veel mogelijk te realiseren. De kosten hiervoor worden als
meerwerk gefactureerd aan Opdrachtgever.

3.3. Indien Opdrachtgever zelf een leverancier voor hosting uitzoekt, kan
Supriyono niet garanderen dat deze partij op enig moment toestaan dat een
Dienst geleverd wordt zoals gewenst door Opdrachtgever.

3.4. In het geval bedoeld in het vorige lid dient Opdrachtgever te zorgen dat Supriyono adequate
toegang heeft tot het hostingaccount en aanverwante informatie.

## Artikel 4. Domeinnaam

4.1 Tenzij anders overeengekomen is Supriyono geen partij bij de levering van
diensten zoals domeinnamen die Opdrachtgever afsluit ten behoeve van
beschikbaarstelling van Werken of van andere overeengekomen Diensten, ook niet
indien deze Diensten verwijzen naar domeinnamen of andere beschikbaarstelling
waarbij dergelijke diensten relevant zijn.

## Aritkel 5. Ontwikkelen van Werken

5.1 Met betrekking tot het ontwikkelen, configureren en/of aanpassen van Werken
zoals websites, applicaties, lay-out, databestanden, software, documentatie,
adviezen, rapporten, analyses, ontwerpen, teksten, foto's, films,
geluidsopnamen, afbeeldingen, audiovisueel materiaal, logo's of huisstijlen
(hierna: "Werken"), geldt het in dit artikel bepaalde.

5.2. Supriyono geeft geen garanties ten aanzien van functioneren bij gebruik
van niet-courante of verouderde besturingssystemen, browsers, plug-ins,
scripts, overige software, en hardware tenzij in de offerte anders is vermeld.

5.3. Supriyono is gerechtigd, maar nimmer verplicht, de juistheid, volledigheid
of samenhang van de aan hem ter beschikking gestelde bronmaterialen, eisen of
specificaties te onderzoeken en bij constatering van eventuele onvolkomenheden
de overeengekomen werkzaamheden op te schorten tot het moment dat Opdrachtgever
de betreffende onvolkomenheden heeft weggenomen.

5.4. Indien een Dienst vereist dat Opdrachtgever bronmaterialen aan Supriyono
levert staat Opdrachtgever er te allen tijde voor in dat hij beschikt over alle
licenties die noodzakelijk zijn voor de verstrekking aan en het bedoelde
gebruik door Supriyono. Opdrachtgever vrijwaart Supriyono van claims van derden
ten aanzien van schending van deze rechten. 

5.5. Supriyono heeft, tenzij anders overeen gekomen, het recht gebruik te maken
van afbeeldingen, software en componenten van derden, inclusief stockfoto's en
open source software, bij de ontwikkeling, configuratie of aanpassing van
Werken.

5.6. Na oplevering ligt de verantwoordelijkheid op een correcte naleving van de
betreffende licenties van derden bij het gebruik van de ontwikkelde Werken bij
Opdrachtgever. Supriyono zal Opdrachtgever afdoende informeren over de van
toepassing zijnde licentievoorwaarden.

5.7. Opdrachtgever vrijwaart Supriyono voor aanspraken van derden betreffende
installatie en licenties van de software, behoudens voor zover de aanspraken
het gevolg zijn van informatie of licenties geleverd door Supriyono.

5.8. Supriyono zal de werken op een passende wijze elektronisch beschikbaar stellen.

5.9. Supriyono zal de bronbestanden (zoals, maar niet beperkt tot,
HTML/CSS, JavaScript of PHP-code) van geleverde Werken aan Opdrachtgever ter beschikking
stellen.

5.10. Supriyono zal bronbestanden van de Werken bewaren zolang Supriyono
Diensten voor Opdrachtgever verricht, of het aannemelijk is dat Supriyono
Diensten voor Opdrachtgever zal verrichten. Supriyono is gerechtigd na deze
periode de bronbestanden te verwijderen. Indien Opdrachtgever pas na deze
periode vervolgopdrachten ten aanzien van deze Werken geeft, is Supriyono
gerechtigd kosten in rekening te brengen voor het herontwikkelen, herstellen of
terughalen van deze bronbestanden.

## Artikel 6. Oplevering en aanvaarding

6.1. Supriyono zal te ontwikkelen of aan te passen Werken of gedeelten daarvan
opleveren wanneer deze in haar professionele opinie voldoen aan de
specificaties of geschikt is voor gebruik.

6.2. Opdrachtgever dient vervolgens binnen 14 dagen na oplevering het
opgeleverde te evalueren en goed of af te keuren. Indien Opdrachtgever niet
binnen deze periode het opgeleverde afkeurt, wordt het opgeleverde geacht
te zijn aanvaard.

6.3. Indien een Werk in fasen wordt opgeleverd, dient Opdrachtgever na
oplevering van elke fase de goed- of afkeuring van het deel van het Werk van
die fase te geven op de wijze zoals in het vorige lid bepaald. Opdrachtgever
mag een goed- of afkeuring in een latere fase niet baseren op aspecten die in
een eerdere fase goedgekeurd zijn.

6.4. Indien Opdrachtgever het opgeleverde geheel of gedeeltelijk afkeurt, zal
Supriyono zich inspannen de reden van afkeuring zo snel mogelijk weg te nemen.
Dit kan Supriyono doen door het resultaat te reviseren of gemotiveerd aan te
geven waarom de reden niet opgaat. Opdrachtgever heeft vervolgens een periode
van 14 dagen om de revisie of motivatie goed of af te keuren.

6.5. Indien Opdrachtgever na de eerste revisie of motivatie het opgeleverde
geheel of gedeeltelijk heeft afgekeurd zal er naar oordeel van Supriyono een
redelijk aantal revisierondes volgen.

6.6. Indien een partij aangeeft verdere revisies niet (meer) zinvol te achten,
worden beide partijen gerechtigd de overeenkomst op te zeggen voor wat betreft
het afgekeurde. In dat geval zal Opdrachtgever de daadwerkelijk door Supriyono
gemaakte uren vergoeden, met als maximum het voor het afgekeurde geoffreerde
bedrag. Opdrachtgever wordt daarmee echter niet gerechtigd het afgekeurde te
gebruiken op welke wijze dan ook. Supriyono kan slechts opzeggen na bij een
revisie of motivatie aan te hebben gegeven dat deze de laatste is en
Opdrachtgever ook deze geheel of gedeeltelijk afkeurt.

6.7. Na aanvaarding van het opgeleverde vervalt iedere aansprakelijkheid voor
gebreken in het opgeleverde, tenzij Supriyono het gebrek kende of had moeten
kennen ten tijde van aanvaarding. In ieder geval vervalt iedere
aansprakelijkheid voor gebreken in een Werk na verloop van een jaar na
beëindiging van de Overeenkomst om welke reden dan ook.

## Artikel 7. Rechten van intellectuele eigendom

7.1. Supriyono gebruikt voor haar werkzaamheden open source software waarvan
de rechten bij derden liggen. Voor door Supriyono zelf gemaakte werken
geldt dat de rechten bij Supriyono liggen, tenzij er met Opdrachtgever
schriftelijk afgesproken wordt dat de rechten overgedragen worden. Daarbij
geldt dat rechten op Werken die op maat voor Opdrachtgever gemaakt zijn,
in beginsel na aanvaarding van de overeenkomst aan Opdrachtgever
toekomen.

7.2. Indien de licentie van bepaalde open source software met zich meebrengt dat
Opdrachtgever (delen van) de software alleen als open source kan
verspreiden, zal Supriyono Opdrachtgever daarover tijdig adviseren.

7.3. Opdrachtgever is gerechtigd wijzigingen in Werken aan te brengen die zij
ontvangt.

7.4. De door Supriyono ontwikkelde Werken blijven eigendom van Supriyono.
Opdrachtgever krijgt een niet-exclusief gebruiksrecht.

7.5. Het is Opdrachtgever niet toegestaan enige aanduiding omtrent
auteursrechten, merken, handelsnamen of andere rechten van intellectuele
eigendom uit de materialen te verwijderen of te wijzigen, inclusief
aanduidingen omtrent het vertrouwelijk karakter en geheimhouding van de
materialen

7.6. Het is Supriyono toegestaan technische maatregelen te nemen ter
bescherming van de materialen. Indien Supriyono door middel van technische
bescherming de materialen heeft beveiligd, is het Opdrachtgever niet
toegestaan deze beveiliging te verwijderen of te ontwijken.

## Artikel 8. Installatie en onderhoud van Werken

8.1. Indien voor het gebruik van Werken licenties van derden noodzakelijk zijn, zal
Opdrachtgever deze licenties afnemen en er voor zorgen dat de daarin
opgenomen bepalingen stipt nageleefd worden. Opdrachtgever vrijwaart
Supriyono voor aanspraken van derden betreffende installatie en licenties
van de software, behoudens voor zover de aanspraken het gevolg zijn van
informatie of licenties geleverd door Supriyono.

8.2. Indien onderhoud overeengekomen is als Dienst zal Supriyono zich verder
inspannen om op verzoek van Opdrachtgever de Werken aan te passen om
de functionaliteit te verbeteren en om fouten te herstellen. Supriyono is
echter steeds gerechtigd een dergelijk verzoek te weigeren als dit naar haar
oordeel niet haalbaar is of een goede werking of beschikbaarheid van de
software kan belemmeren. Dergelijk onderhoud wordt gefactureerd op
uurbasis tenzij anders overeengekomen.

8.3. Indien Opdrachtgever zelfstandig een wijziging aan een Werk wenst door te
voeren, geschiedt dit geheel op eigen risico en verantwoordelijkheid van
Opdrachtgever, tenzij Opdrachtgever de gewenste wijziging vooraf aan
Supriyono heeft gemeld en wij deze schriftelijk hebben goedgekeurd.
Supriyono kan aan deze goedkeuring voorwaarden verbinden. Supriyono kan
in geval van wijzigingen die zonder haar goedkeuring plaatsvinden, verder
onderhoud op het gewijzigde weigeren of met een toeslag op het uurtarief
uitvoeren.

## Artikel 9. Prijzen en betaling

9.1. Alle prijzen zijn in euro's, tenzij anders overeengekomen met Opdrachtgever.

9.2. Facturatie geschiedt op basis van de daadwerkelijk gemaakte uren door
Supriyono.

9.3. Supriyono zal voor de door Opdrachtgever verschuldigde bedragen een
elektronische factuur sturen aan Opdrachtgever.

9.4. De betalingstermijn van facturen is 14 dagen na de datum van de factuur,
tenzij een langere betalingstermijn is aangegeven op de factuur. Indien
Opdrachtgever niet tijdig betaalt, is hij vanaf 14 dagen na de datum van de
factuur van rechtswege in verzuim zonder dat hiervoor ingebrekestelling is
vereist. Indien een verschuldigd bedrag niet binnen de betalingstermijn wordt
voldaan is over het openstaande factuurbedrag de wettelijke rente
verschuldigd.

9.5. Indien Opdrachtgever meent dat (een gedeelte van) een factuur onjuist is,
dient hij dit binnen de betalingstermijn aan Supriyono te melden. De
betalingsverplichting van het betwiste (maar niet het overige) wordt
opgeschort totdat Supriyono de melding heeft onderzocht. Indien na
onderzoek van Supriyono blijkt dat de betwisting onterecht was, dient
Opdrachtgever binnen zeven dagen het betwiste alsnog te voldoen.

9.6. Bij een niet tijdige betaling is Opdrachtgever, naast het verschuldigde bedrag
en de daarop verschenen rente, gehouden tot een volledige vergoeding van
zowel buitengerechtelijke als gerechtelijke incassokosten, daaronder
begrepen de kosten voor advocaten, deurwaarders en incassobureaus.

9.7. De vordering tot betaling is direct opeisbaar ingeval Opdrachtgever in staat
van faillissement wordt verklaard, surséance van betaling aanvraagt dan wel
algeheel beslag op vermogensbestanddelen van Opdrachtgever wordt gelegd,
Opdrachtgever overlijdt en ook, indien deze in liquidatie treedt of wordt
ontbonden.

9.8. Eens per kalenderjaar is Supriyono gerechtigd de gehanteerde tarieven aan te
passen op basis van de dan gepubliceerde consumentenprijsindex (CPI),
waarbij een stijging de 5% nooit mag overschrijden. Supriyono zal
Opdrachtgever ten minste 2 (twee) maanden van tevoren op de hoogte
stellen van tariefswijzigingen. Opdrachtgever heeft bij een prijsverhoging het
recht de overeenkomst te beëindigen, met inachtneming van een
opzegtermijn van 1 (één) maand.

9.9. Alle prijzen die door Supriyono worden gefactureerd zijn exclusief belastingen
(btw) en andere van overheidswege opgelegde heffingen.

9.10. Opdrachtgever is gehouden de bedragen voortkomende uit de overeenkomst
te voldoen aan Supriyono. Indien Opdrachtgever uit meerdere natuurlijke
en/of rechtspersonen bestaat, zijn ieder van die personen hoofdelijk
gehouden aan de betalingsverplichtingen gevolg te geven.

9.11. Indien er bewijs geleverd dient te worden ter zake de verrichte prestaties en
de daarvoor door Opdrachtgever verschuldigde bedragen leveren,
onverminderd het recht van Opdrachtgever tot het leveren van tegenbewijs,
alle relevante documenten en gegevens uit de systemen en administratie van
Supriyono volledig bewijs op.

## Artikel 10. Wijzigingen aan de Diensten

10.1. Alle wijzigingen in de Diensten, hetzij op verzoek van Opdrachtgever, hetzij
als gevolg van het feit dat door welke omstandigheden dan ook een andere
uitvoering noodzakelijk is, worden wanneer daaraan extra kosten verbonden
zijn als meerwerk beschouwd en voor zover daaruit minder kosten bestaan
als minderwerk. Deze worden overeenkomstig gefactureerd aan
Opdrachtgever.

10.2. Indien Supriyono meer werk moet verrichten dan Supriyono had moeten
voorzien ten tijde van de offerte, of onder bezwaarlijker omstandigheden
moet werken dan hem bij het aangaan van de overeenkomst bekend was of
behoorde te zijn, is Supriyono gerechtigd de daaruit voortvloeiende extra
kosten aan Opdrachtgever in rekening te brengen.

10.3. Voorwaarde voor het recht uit het vorige lid is dat Supriyono tijdig
Opdrachtgever heeft geïnformeerd over de aldaar bedoelde omstandigheden
en extra kosten. Indien Opdrachtgever zich niet in de betrokken meerkosten
kan vinden heeft hij het recht het nog niet uitgevoerde gedeelte van het
meerwerk te annuleren, echter zonder recht op restitutie of kwijtschelding
van de kosten van reeds uitgevoerd meerwerk.

## Artikel 11. Geheimhouding

11.1. Partijen zullen informatie die zij voor, tijdens of na de uitvoering van de
overeenkomst aan elkaar verstrekken, vertrouwelijk behandelen wanneer
deze informatie is gemarkeerd als vertrouwelijk of wanneer de ontvangende
partij weet of behoort te weten dat de informatie als vertrouwelijk bedoeld
was. Partijen leggen deze verplichting tevens op aan hun werknemers
alsmede aan door hen ingeschakelde derden ter uitvoering van de
overeenkomst.

11.2. Supriyono mag de kennis die zij heeft opgedaan bij het uitvoeren van de
overeenkomst gebruiken voor andere opdrachten, voor zover hierbij geen
informatie van Opdrachtgever in strijd met verplichtingen omtrent
vertrouwelijkheid beschikbaar komt voor derden.

11.3. De verplichtingen uit dit artikel blijven ook bestaan na beëindiging van de
overeenkomst om welke reden dan ook, en wel voor zolang als de partij die
de informatie verstrekt redelijkerwijs aanspraak kan maken op het
vertrouwelijke karakter van de informatie.

## Artikel 12. Aansprakelijkheid

12.1. Supriyono is slechts aansprakelijk tegenover Opdrachtgever in het geval van
een toerekenbare tekortkoming in de nakoming van de overeenkomst en
uitsluitend voor vervangende schadevergoeding, dat wil zeggen vergoeding
van de waarde van de achterwege gebleven prestatie.

12.2. Iedere aansprakelijkheid van Supriyono voor enige andere vorm van schade is
uitgesloten, waaronder onder meer begrepen is aanvullende
schadevergoeding in welke vorm dan ook, vergoeding van indirecte schade of
gevolgschade, schade wegens misgelopen omzet of winst, schade wegens
verlies van gegevens alsook schade wegens overschrijding van termijnen als
gevolg van gewijzigde omstandigheden.

12.3. Het maximale bedrag dat in geval van aansprakelijkheid krachtens de
vorige artikelen kan worden uitgekeerd is hetgeen gefactureerd voor de twaalf
maanden voorafgaand aan de maand waarin het schadebrengende feit zich voordeed,
met een maximum van € 5.000,- (exclusief btw). Dit maximumbedrag komt te
vervallen indien en voor zover de schade het gevolg is van opzet of grove
schuld van Supriyono.

12.4. De aansprakelijkheid van Supriyono wegens toerekenbare tekortkoming in de
nakoming van de overeenkomst ontstaat slechts indien Opdrachtgever
Supriyono direct en deugdelijk schriftelijk in gebreke stelt, waarbij een
redelijke termijn gesteld wordt om de tekortkoming weg te nemen, en
Supriyono ook na die termijn toerekenbaar in de nakoming van zijn
verplichtingen tekort blijft schieten. De ingebrekestelling dient een zo
gedetailleerd mogelijke omschrijving van de tekortkoming te bevatten, zodat
Supriyono in staat is adequaat te reageren. Door het verloop van
vierentwintig maanden na het ontstaan van de vordering tot
schadevergoeding vervalt de vordering van Opdrachtgever jegens Supriyono.

12.5. In geval van overmacht, waaronder in ieder geval wordt verstaan storingen of
uitvallen van het internet, de telecommunicatie-infrastructuur,
stroomstoringen, binnenlandse onlusten, mobilisatie, oorlog, stremming in
het vervoer, staking, uitsluiting, bedrijfsstoornissen, stagnatie in toelevering,
brand, overstroming, in- en uitvoerbelemmeringen en in het geval dat
Supriyono door zijn eigen leveranciers, ongeacht de reden daartoe, niet tot
levering in staat wordt gesteld waardoor nakoming van de overeenkomst
redelijkerwijs niet van Supriyono kan worden gevergd, zal de uitvoering van
de overeenkomst worden opgeschort, dan wel worden beëindigd wanneer de
overmachtsituatie langer dan negentig dagen heeft geduurd, alles zonder
enige verplichting tot schadevergoeding.

## Artikel 13. Duur en opzegging

13.1. Deze overeenkomst wordt aangegaan voor de termijn nodig voor levering van
de Diensten. De overeenkomst kan tussentijds slechts worden opgezegd zoals
in deze algemene voorwaarden bepaald, of met goedvinden van beide
partijen.

13.2. Opdrachtgever kan een Dienst strekkende tot het ontwikkelen of aanpassen
van Werken tussentijds opzeggen tegen betaling van een afkoopsom van 50%
van de totale waarde van de nog niet geleverde delen van de overeenkomst.

13.3. Indien bepaalde Diensten naar hun strekking voor onbepaalde tijd geleverd
worden (zoals onderhoud) wordt de overeenkomst voor deze Diensten
geacht te zijn aangegaan voor perioden van steeds één jaar. Beide partijen
kunnen de overeenkomst steeds tegen het einde van deze periode schriftelijk
opzeggen met een opzegtermijn van twee maanden.

13.4. Bij opzegging, beëindiging of ontbinding om welke reden dan ook is
Supriyono gerechtigd om per direct na de datum waarop de overeenkomst afloopt
alle opgeslagen gegevens te wissen of ontoegankelijk te maken en alle accounts
van Opdrachtgever op te heffen. Supriyono is niet verplicht in dat geval
Opdrachtgever een kopie van deze gegevens te verschaffen.

## Artikel 14. Wijzigingen in overeenkomst

14.1. Na aanvaarding mag de overeenkomst slechts met wederzijdse toestemming
worden gewijzigd.

14.2. Indien de overeenkomst een duurovereenkomst is, is Supriyono echter eens
per kalenderjaar gerechtigd deze algemene voorwaarden eenzijdig aan te
passen of uit te breiden. Zij dient hiertoe minstens twee maanden voordat de
aanpassingen of uitbreidingen effect zullen krijgen, mededeling te doen aan
Opdrachtgever. Wijzigingen in de algemene voorwaarden kunnen een
specifieke afspraak echter nimmer opzijzetten.

14.3. Indien Opdrachtgever binnen deze periode bezwaar maakt, zal Supriyono
overwegen of zij de bezwaarlijke aanpassingen of uitbreidingen in wenst te
trekken of niet. Supriyono zal van deze beslissing mededeling doen aan
Opdrachtgever. Indien Supriyono bezwaarlijke aanpassingen of uitbreidingen
niet wenst in te trekken, heeft Opdrachtgever het recht de overeenkomst op
te zeggen per de datum dat deze effect zullen krijgen.

14.4. Supriyono mag op elk moment wijzigingen in deze algemene voorwaarden
doorvoeren als deze noodzakelijk zijn vanwege gewijzigde wettelijke
regelingen. Tegen dergelijke wijzigingen kan Opdrachtgever geen bezwaar
maken.

14.5. Alle wijzigingen in de uitvoering van een Dienst, hetzij op verzoek van
Opdrachtgever, hetzij als gevolg van het feit dat door welke omstandigheden
dan ook een andere uitvoering noodzakelijk is, worden als meerwerk
beschouwd wanneer daaraan extra kosten verbonden zijn en als minderwerk
wanneer daardoor minder kosten bestaan.

14.6. Opdrachtgever begrijpt dat door wijziging van de overeenkomst en/of het
ontstaan van meerwerk het overeengekomen of verwachte tijdstip van
voltooiing van alle in de Overeenkomst gemaakte afspraken kunnen worden
beïnvloed.

## Artikel 15. Slotbepalingen

15.1. Op deze overeenkomst is Nederlands recht van toepassing. Voor zover door
de regels van dwingend recht niet anders wordt voorgeschreven, zullen alle
geschillen die mochten ontstaan naar aanleiding van deze overeenkomst
worden voorgelegd aan de bevoegde Nederlandse rechter voor het
arrondissement waarin Supriyono gevestigd is.

15.2. Indien enige bepaling uit deze overeenkomst nietig blijkt te zijn, tast
dit niet de geldigheid van de gehele overeenkomst aan. Partijen zullen in dat
geval ter vervanging (een) nieuwe bepaling(en) vaststellen, waarmee zoveel als
rechtens mogelijk is aan de bedoeling van de oorspronkelijke overeenkomst en
deze algemene voorwaarden gestalte wordt gegeven.

15.3. Onder "schriftelijk" valt in deze voorwaarden ook e-mail en communicatie per
fax, mits de identiteit van de afzender en de integriteit van de inhoud
voldoende vaststaat. Partijen zullen zich inspannen de ontvangst en inhoud
van communicatie per e-mail te bevestigen.

15.4. De door Supriyono ontvangen of opgeslagen versie van enige communicatie
geldt als authentiek, behoudens tegenbewijs te leveren door Opdrachtgever.

15.5. Iedere partij is slechts gerechtigd haar rechten en verplichtingen uit de
overeenkomst over te dragen aan een derde met voorafgaande schriftelijke
toestemming van de andere partij. In afwijking hiervan is Supriyono steeds
gerechtigd haar rechten en verplichtingen uit de overeenkomst over te
dragen aan een moeder-, dochter- of zustermaatschappij.
